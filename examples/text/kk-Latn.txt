    Qūnanbaidyñ myna balasyn osynda şaqyrtyp alyp otyrğan jäne jañağydai etıp
būlarğa tanytqaly otyrğanyn özgeden Qaratai būryn añğarğan.
    Ol, dağdyly, maiysqaq eptılıkke salyp, endı Qūnanbaidyñ jañağy betımen
Abaidy söz qyla bastady. Böjei men Baisalğa qarap:
    – Sender mūnyñ sündetke otyrtqanda ne degenın estıp pe edıñder? -dep,
az külıp aldy. Abai özınıñ balalyq, şalalyq mınezınıñ bırın, mynadai suyq
pışındı ülkenderdıñ ortasyna salğaly kele jatqan Qarataiğa tıptı yrza emes edı.
Qysylyp, ūiala bastady. Bıraq toqtatar şarasy joq. Sondyqtan, bar tapqany - ol
bala özı emestei, ündemei sazaryp qaldy.
    Qaratai küle otyryp:
    – Sündetke otyrğyzğanda, auyrsynyp jylap jatyp: «Qūdai-ai, būl qorlyqty
körgenşe, qyz qyp nege jaratpadyñ!..» deptı. Sonda şeşesı: «Aqylsyz-au,
qyz bolsañ bala tappas pa edıñ, sodan qiyn bop pa?» dese, mynau: «Oibai, onysy
tağy bar ma edı?», dep jylauyn tyia qoiyp, şydai berıptı, -dedı.
    Ülkender aqyryn myrs-myrs külıp qoidy.
    Qūnanbai estımegen siiaqty, eşbır belgı bermedı. Būl siiaqty söz ony men
Baisaldardyñ qabağyna qarağanda ūzaqqa barmaityn tärızdendı. Abaiğa jailysy sol
bolyp edı. Äitpese ülken adamşa ortalaryna şaqyryp ap, aqymaq bala qyp qoiyp
külgenderıne yrza bolaiyn degen oiy joq.