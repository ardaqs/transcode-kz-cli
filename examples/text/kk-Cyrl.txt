    Құнанбайдың мына баласын осында шақыртып алып отырған және жаңағыдай етіп
бұларға танытқалы отырғанын өзгеден Қаратай бұрын аңғарған.
    Ол, дағдылы, майысқақ ептілікке салып, енді Құнанбайдың жаңағы бетімен
Абайды сөз қыла бастады. Бөжей мен Байсалға қарап:
    – Сендер мұның сүндетке отыртқанда не дегенін естіп пе едіңдер? -деп,
аз күліп алды. Абай өзінің балалық, шалалық мінезінің бірін, мынадай суық
пішінді үлкендердің ортасына салғалы келе жатқан Қаратайға тіпті ырза емес еді.
Қысылып, ұяла бастады. Бірақ тоқтатар шарасы жоқ. Сондықтан, бар тапқаны - ол
бала өзі еместей, үндемей сазарып қалды.
    Қаратай күле отырып:
    – Сүндетке отырғызғанда, ауырсынып жылап жатып: «Құдай-ай, бұл қорлықты
көргенше, қыз қып неге жаратпадың!..» депті. Сонда шешесі: «Ақылсыз-ау,
қыз болсаң бала таппас па едің, содан қиын боп па?» десе, мынау: «Ойбай, онысы
тағы бар ма еді?», деп жылауын тыя қойып, шыдай беріпті, -деді.
    Үлкендер ақырын мырс-мырс күліп қойды.
    Құнанбай естімеген сияқты, ешбір белгі бермеді. Бұл сияқты сөз оны мен
Байсалдардың қабағына қарағанда ұзаққа бармайтын тәрізденді. Абайға жайлысы сол
болып еді. Әйтпесе үлкен адамша орталарына шақырып ап, ақымақ бала қып қойып
күлгендеріне ырза болайын деген ойы жоқ.